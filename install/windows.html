<h1 id="instalace_pro_windows">Instalace pro Windows
<a href="#instalace_pro_windows" class="header-link">#</a>
</h1>
<h2 id="instalace_ovladace_a_cislo_com_portu">Instalace ovladače a číslo COM portu
<a href="#instalace_ovladace_a_cislo_com_portu" class="header-link">#</a>
</h2>
<div class="admonition note"><p>Tento návod je pro destičky s USB převodníkem CP2102.
Některé levnější modely používají převodník CH340G.
Který převodník máš se nejlíp dozvíš od toho, kdo ti destičku poskytl.
Ovladač k CH340G se dá dostat
<a href="https://iotta.cz/ovladace-pro-ch340g/">z tohoto blogu</a>.</p>
</div><p>Po připojení destičky se Windows nejspíš pokusí nainstalovat ovladač.
To je dobře.
Kdyby instalace potřebovala vybrat soubor, ovladač stáhni <a href="https://www.silabs.com/products/development-tools/software/usb-to-uart-bridge-vcp-drivers">ze stránek výrobce</a>, rozbal a vyber.</p>
<p>Ze systémového menu (klávesa Windows) otevři <em>správce zařízení</em>
(Device Manager).
Pod <em>Ostatní zařízení</em> (Other Devices) nebo <em>Ports (COM &amp; LPT)</em>
najdi položku obsahující <em>CP2102</em> nebo <em>CP210x</em>.</p>
<p>Je-li u položky ikonka varování ⚠, stáhni ovladač <a href="https://www.silabs.com/products/development-tools/software/usb-to-uart-bridge-vcp-drivers">ze stránek výrobce</a>,
pak klikni na položku pravým tlačítkem, vyber aktualizaci ovladače a použij
dříve stažený ovladač.</p>
<p>Jestli ikonka ⚠ chybí (nebo zmizela), na konci jména položky by mělo
být číslo COM portu – například <code>(COM13)</code>. Číslo si zapamatuj.</p>
<h2 id="instalace_a_nastaveni_putty">Instalace a nastavení PuTTY
<a href="#instalace_a_nastaveni_putty" class="header-link">#</a>
</h2>
<p>Pak si nainstaluj program
<a href="http://www.chiark.greenend.org.uk/~sgtatham/putty/download.html">PuTTY</a>
(<code>putty.exe</code>) a spusť ho.
V konfiguračním okýnku zaškrtni <em>Connection Type: Serial</em> a
do <em>Serial line:</em> zadej svůj COM port.
Pak přepni v seznamu vlevo na <em>Serial</em> (úplně dole) a nastav <em>Speed</em> na <em>115200</em>
a <em>Flow Control</em> na <em>None</em>:</p>
<p><span class="figure"><a href="naucse:static?filename=putty-config.jpg"><img src="naucse:static?filename=putty-config.jpg" alt="Obrázek nastavení PuTTY"></a></span></p>
<p>Potom zpátky v kategorii <em>Session</em> můžeš nastavení uložit pro příště:
do políčka <em>Saved Sessions</em> zadej <em>MicroPython</em> a klikni <em>Save</em>.</p>
<p>Nakonec klikni <em>Open</em>. Mělo by se otevřít
okýnko podobné konzoli, kde se, když zmáčkneš
na modulu <code>RST</code>, objeví nakonec tři zobáčky: <code>&gt;&gt;&gt;</code>.</p>