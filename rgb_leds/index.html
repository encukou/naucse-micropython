<h2 id="barevna_svetylka">Barevná světýlka
<a href="#barevna_svetylka" class="header-link">#</a>
</h2>
<p>Je čas na novou hračku!
Tentokrát to bude LED pásek.</p>
<p>Na pásku máš 8 malých čtverečků.
Každý z nich obsahuje docela hodně elektroniky:
tři barevné LED (červenou, zelenou a modrou)
a čip, který je umí ovládat pomocí informací,
které dostane přes jediný drátek z modulu.</p>
<p>Takové pásky se prodávají po metrech a dají se
nastříhat – mezi jednotlivými světýlky si všimni čárky,
která naznačuje, kde máš střihnout.
Energie z USB stačí zhruba na osm světýlek, proto jsi jich dostal/a tolik.</p>
<p>Tenhle LED pásek je stavěný na pět voltů. Naštěstí ale potřebuje 5 V jen
na <em>napájení</em>; řídící signál s informacemi o barvičkách může mít 3,3 V.</p>
<p>Pojďme pásek zapojit:</p>
<ul>
<li><code>GND</code> pásku (bílý drátek) připoj na <code>G</code></li>
<li><code>DI</code> (<em>data in</em> – zelený drátek) připoj na <code>D4</code></li>
<li><code>+5V</code> (červený drátek) připoj na <code>Vin</code>.</li>
</ul>
<div class="admonition warning"><p>Nožička <code>Vin</code> poskytuje 5 voltů.
Pozor na ni: připojuj na ni jen zařízení které umí pracovat s pěti volty!</p>
<p>Například modrá dioda, která je „dělaná“ na 3V, bude s pěti volty svítit
velice jasně, ale jen chvilku a pak zhasne navždy.
Jiná zařízení múžou být podobně choulostivá.</p>
<p><code>Vin</code> znamená <em>vstupní napětí</em> (angl. <em>input voltage</em>).
U USB je to 5V, ale až budeš destičku „krmit“ ze čtyř AAA baterií,
na <code>Vin</code> bude dokonce 6 voltů.</p>
</div><p>Máš-li zapojeno, můžeš začít programovat.
„Jazyk” kterým „mluví” tenhle LED pásek je trošku
složitější než signál PWM, ale MicroPython obsahuje
speciální knihovnu, která s páskem komunikovat umí.
Vypadá to nějak takhle:</p>
<pre>
from machine import Pin
from neopixel import NeoPixel

POCET_LED = 8
pin = Pin(2, Pin.OUT)
np = NeoPixel(pin, POCET_LED)
np<span class="highlight-nocolor">[0]</span> = (<span class="highlight-red">255</span>, <span class="highlight-green">255</span>, <span class="highlight-blue">255</span>)
np.write()
</pre><p>Co znamenají ta čísla (<code>0</code> a <code>255</code>), na to už jistě přijdeš sám/sama.
Jen při experimentování nezapomeň zavolat
<code>np.write()</code>, tím se informace pošlou do LED pásku.</p>
<p>Zvládneš naprogramovat semafor?</p>